# Κονδύλη Ευτυχία Μαρία - ADA2019007
## Μέρος 2 - Σχόλια

### 1 - 00:38:18
_**I don’t think it’s coincidental that sound installation emerged during precisely the years that the art world witnessed what Lucy Lippard called “The dematerialization of the art object”.**_

Το ρεύμα της εννοιολογικής τέχνης (conceptual art) αποϋλοποίησε το αντικείμενο της τέχνης προτείνοντας ως καταλύτη ενός έργου τέχνης την ιδέα, ενώ τα μέσα με τα οποία αυτή επικοινωνείται ποικίλουν. Η άρση του περιορισμού των μέσων σίγουρα έδωσε κίνητρο στη στροφή των καλλιτεχνών σε κατά βάση άυλα μέσα, όπως ο ήχος. Ωστόσο, ακόμη και στις ηχητικές εγκαταστάσεις που περιγράφει ο Cox, ενώ το παραγόμενο έργο δεν είναι υλικό αντικείμενο, η παραγωγή και μετάδοση του ήχου εξακολουθούν να είναι δέσμιες της ύλης.
Το κίνημα της αποϋλοποίησης εξελίχθηκε σε μια ευρεία επιθυμία να δούμε τον κόσμο να κινείται προς το άυλο. Σήμερα είμαστε περιτριγυρισμένοι από τεχνολογίες, όπως το ίντερνετ και το “cloud”, που θεωρούμε άυλες, παρ’ όλο που είναι απόλυτα εξαρτημένες από την ύλη (πχ. server farms). Αποκορύφωση της αποϋλοποίησης, όχι μόνο της τέχνης πια, αλλά του ανθρώπου, είναι η θεωρία της τεχνολογικής μοναδικότητας (Singularity), της πλήρης αποδέσμευσης του ανθρώπου από την ύλη, ακόμη και από το ίδιο του το σώμα, και η μεταφορά του ανθρώπινου πνεύματος με τη βοήθεια μηχανών ad infinitum. 

### 2 - 00:57:08
_**The vowel sounds painted in accordance with letter-colour associations laid out in Arthur Rimbaud's poem Alchemy of the Verb, which is a poem that is often used by people interested in sort of synaesthesia and this sort of, cross translations among the senses.**_

Η απελευθέρωση της ιδέας από την ύλη, συνεπάγεται ότι μια έννοια μπορεί ερμηνευθεί με οποιοδήποτε μέσο και να μεταφέρει εξίσου το νόημά της. Η νευρολογική πάθηση της συναισθησίας αποτελεί ιδανικό παράδειγμα μεταφοράς εννοιών μεταξύ των αισθήσεων. 
Η συναισθησία είναι ένα αντιληπτικό φαινόμενο κατά το οποίο η διέγερση μιας αισθητηριακής ή γνωστικής οδού οδηγεί σε ακούσιες εμπειρίες σε μια δεύτερη αισθητηριακή ή γνωστική οδό. Πιθανολογείται ότι αναπτύσσεται σε μικρή ηλικία, όταν τα παιδιά έρχονται για πρώτη φορά σε επαφή με αφηρημένες έννοιες.
Εάν λοιπόν μια αφηρημένη έννοια, όπως για παράδειγμα ο χρόνος, απαιτεί περισσότερες από μία αισθήσεις για να γίνει αντιληπτός, τότε και στην τέχνη, για την απόδοση μιας ιδέα ίσως είναι απαραίτητη η μίξη διαφορετικών μέσων και τεχνικών που διεγείρουν διαφορετικές αισθήσεις, κάτι που θυμίζει το “Gesamtkunstwerk”, τον όρο που απέδωσε ο Wagner από το 1849 στο ιδανικό της συνένωσης όλων των μορφών τέχνης.

### 3 - 01:08:40
_**Αnother very different practice is a practice done by Christina Kubisch who is a german sound artist who in 2003 started to do this project she called electrical walks.**_

Στην ιστορική αναδρομή του Cox αναλύεται μέσα από έργα και παραδείγματα η διαλεκτική σχέση μεταξύ χώρου και ήχου. Το ενδιαφέρον στην περίπτωση της Christina Kubisch είναι ότι δεν επιχειρεί να μεταφράσει υποκειμενικά την ηχητική δομή της πόλης. Σε αντίθεση με καλλιτέχνες όπως η Maryanne Amacher, η οποία μέσα από τους “structure-borne” ήχους που δημιουργεί επιχειρεί να ερμηνεύσει την υλική δομή και την αρχιτεκτονική κτιρίων, η Kubisch εστιάζει και απομονώνει τους ήδη υπάρχοντες ήχους που απαρτίζουν το αστικό ηχητικό περιβάλλον. 
Ο φουτουριστής καλλιτέχνης Luigi Russolo είχε μιλήσει το 1913 για την ισχυρή επιθυμία του ανθρώπου να ακούσει θορύβους, αναφερόμενος βέβαια σε μία εποχή που οι μηχανές ήταν ακόμη κάτι πρωτόγνωρο και η εξιδανικευμένη εκβιομηχάνιση ήταν μονόδρομος προς την πρόοδο. Μέχρι τα τέλη της δεκαετίας του ‘70, όταν ξεκίνησαν τα electrical walks της Kubisch, ο θόρυβος έχει γίνει αναφαίρετο κομμάτι της καθημερινής ζωής, με αποτέλεσμα μέσα στο χάος του θορύβου, πολλούς ήχους να μην τους αντιλαμβανόμαστε. Η καινοτομία συνίσταται στο ότι η καλλιτέχνις δεν αναπλάθει το αστικό ηχητικό περιβάλλον αλλά διεισδύει σε αυτό και δίνει στο κοινό τη δυνατότητα να περιηγηθεί και να αντιληφθεί τις δομές της πόλης με κινητήριο την ακοή.

### 4 - 01:18:17
_**In 1928 right in the beginning of sound cinema, three important Soviet filmmakers Eisenstein, Pudovkin and Alexandrov used this famous statement on sound saying like “we know where sound is gonna go with cinema and it not gonna be good. It’s just gonna be used in the service of the image it’s gonna destroy montage..”**_

Όπως εύστοχα αναφέρει ο Cox, ο Eisenstein, o Pudovkin, ο Alexandrov, καθώς και άλλοι Σοβιετικοί κινηματογραφιστές, υπήρξαν επιφυλακτικοί ως προς τη χρήση ήχου στον κινηματογράφο. Αυτό, φυσικά, δεν σημαίνει πως απέρριψαν τον ήχο, αντιθέτως, ήδη από το 1923 προέβαλαν μια διαφορετική, ριζοσπαστικότερη και πρωτοποριακή ενσωμάτωση του ήχου στα κινηματογραφικά μέσα. 
Το διαλεκτικό μοντάζ του Eisenstein, βασισμένο στις αρχές που απέδωσε το πείραμα του Kuleshov και βαθιά επηρεασμένο από το μαρξισμό και την χεγκελιανή φιλοσοφία, αξιώνει τη σύγκρουση κάθε πλάνου με το επόμενο, λειτουργώντας όχι ως αλληλουχία, αλλά ως “θέση” και “αντίθεση”, με στόχο την “σύνθεση” ενός νέου νοήματος, ανεξάρτητου από τα εκάστοτε νοήματα των αρχικών στοιχείων. Οι συγκρούσεις των πλάνων που υπερασπιζόταν ο Eisenstein ήταν συγκρούσεις μεγέθους, ρυθμού και κατεύθυνσης της κίνησης, αλλά και εννοιολογικές συγκρούσεις. Τις ίδιες αρχές θεωρούσε πως χρειαζόταν να ακολουθήσει και ο ήχος στον κινηματογράφο, να μην εξυπηρετεί απλώς την εικόνα, αλλά να συγκρούεται με αυτή. Χαρακτηριστικό παράδειγμα είναι η χρήση του διαλόγου ασύγχρονα ως προς την εικόνα, ώστε να εκφράσει τον εσωτερικευμένο λόγο και να αυξήσει την εκφραστικότητα του περιεχομένου της ταινίας.

### 5 - 01:36:12
_**(Brian Eno) suggested that historically they have been two sort of modalities of music one is live and the other is recorded, he has introduced a third which is generative…**_

Αδιαμφισβήτητα ο Brian Eno είναι ένας από τους πρωτοπόρους της σύγχρονης ηλεκτρονικής και ambient μουσικής, ωστόσο, όπως ορθά απαντάει ο Cox, είναι μάλλον υπερβολή να του αποδίδεται γέννηση της generative art. 
Η generative art αφορά την παραχώρηση του ελέγχου από τον καλλιτέχνη σε ένα αυτόνομο σύστημα, το οποίο μιμούμενο τη θεωρία της εξέλιξης αναπαράγει νέες ιδέες και γεννά νέες φόρμες με το πέρασμα του χρόνου. Θυμίζει αρκετά τη φράση του Cage, ότι η τέχνη πρέπει να μιμείται τη φύση και τον τρόπο λειτουργίας της, και μπορεί να θεωρηθεί εξέλιξη των θέσεων περί τυχαιότητας της τέχνης, όπως εκφράστηκαν στα έργα των Cage, Burroughs, Ellsworth, Duchamp, και άλλων.
Η εφεύρεση του φωνόγραφου το 1877 αποτελεί ορόσημο για τη διάσπαση της φύσης του ήχου σε ζωντανό και ηχογραφημένο. Οι καλλιτεχνικοί πειραματισμοί που ακολούθησαν κατά την ιστορία της τέχνης του ήχου μέχρι σήμερα, αποτέλεσαν πρόδρομο αυτού που σήμερα αποκαλείται generative art, ενώ ταυτόχρονα απέδειξαν την σημασία της αξιοποίησης της τεχνολογίας στην τέχνη, όσες περισσότερες δυνατότητες προσφέρει η τεχνολογική εξέλιξη τόσο ευρύνουν οι καλλιτεχνικοί ορίζοντες.
